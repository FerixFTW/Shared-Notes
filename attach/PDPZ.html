PDPZ - Dodatno pokojninsko varčevanje (SLO različica 401k)
Investiranje
PDPZ = Prostovoljno dodatno pokojninsko zavarovanje

Prav fasciniran sem koliko oseb ne pozna prednosti dodatnega pokojninskega varčevanja. V PDPZ je smiselno vplačevati do maksimalne davčne olajšave, ki znaša 5,844 % bruto plače.

Zakaj varčevati v PDPZ?

Poleg davčnih ugodnosti omenjenih spodaj, je prednost varčevanja v PDPZ to, da si s tem zagotovimo dodatno pokojnino na starost. Starost populacije raste, delovno aktivnega prebivalstva je vedno manj in dolgoročno bo to vodilo v nižanje pokojnin. Dostojno pokojnino si lahko zagotovimo s tem, da čim hitreje (najbolje ob prvi zaposlitvi) sklenete dodatno pokojninsko varčevanje. Hitreje kot začnemo več lahko obrestno obrestni račun naredi za nas.

Kaj to pomeni v praksi?

Če ima oseba plačo 2000€ bruto, lahko v PDPZ počrpa max davčno olajšavo s 116,88€ vplačila na mesec. Letno to nanese 1.402,56€ vplačil. Pri izračunu dohodnine nam država prizna 364,67€ davčne olajšave, kar pomeni, da so nas vplačila neto stala 1037,89€, pravzaprav pa smo vplačali 1.402,56€.

Modra zavarovalnica ima pripravljen tudi kalkulator, kjer si lahko vsak posameznik izračuna max davčno olajšavo: https://www.modra.si/informativni-izracuni/izracun-davcne-olajsave/

Zajamčeni ali dinamični podsklad?

Ko so bili pokojninski skladi v SLO ustvarjeni, so vsi imeli samo zajamčene podsklade, ki so v povprečju dosegali 1%-1,5% donos. Pred parimi leti je država omogočila, da so pokojninski skladi ustvarili tudi dinamične pokojninske sklade, ki vlagajo v bolj tvegane naložbe (delnice) ampak s tem prinašajo tudi večje dolgoročne donose (6%-10%). Zato predlagam vse, ki imajo do pokojnine še več let (15+), da se poslužujejo takšnih skladov. Ko je oseba mlajša in je njen varčevalni cilj bolj oddaljen, je smiselno sprejeti večja dolgoročna tveganja za doseganje večjih donosov.

Zajamčeni skladi trenutno dosegajo od 0,5% - 1% donosnost, ki je manjša od letne inflacije, kar v praksi pomeni, da z njimi ne ustvarimi realnega donosa.

Kje lahko začnem varčevati za dodatno pokojnino?

(Mislim, da seznam ni povsem ažuren, ampak v večini velja).

Vzajemni pokojninski skladi

- Abanka Vipa d. d. (A III vzajemni pokojninski sklad)

- Banka Koper, d. d.(OVPS Banke Koper)

- Modra zavarovalnica, d. d. (Kapitalski vzajemni pokojninski sklad)

- Generali Zavarovalnica, d. d. (Leon 2)

- Modra zavarovalnica, d. d. (Vzajemni pokojninski sklad z)



Pokojninske družbe

- Pokojninska družba A

- Skupna pokojninska družba, d. d.

- Moja naložba, pokojninska družba, d. d.



Zavarovalnice

- Prva osebna zavarovalnica, d. d.

- Zavarovalnica Triglav, d. d.

- Adriatic Slovenica, zavarovalna družba, d. d.

Katerega ponudnika izbrati?

V lanskem letu sem delal analizo primerjave vstopnih stroškov, stroškov upravljanja in povprečnih donosov v slovenskih pokojninskih skladih. Po dolgih korespondencah z vsemi pokojninskimi skladi, sem najboljšo ponudbo dobil pri pokojninskem skladu Generali; brez vstopnih stroškov in 0,95% upravljalska provizija. Pri vseh ostalih so se vstopni stroški gibali od 1%-3%, upravljalska provizija pa od 1%-1,5%.

(Z nobenim ponudnikom nisem povezan. Pogoji poslovanja so se vmes mogoče spremenili zato je najbolje, da tudi sami naredite primerjalno analizo).
